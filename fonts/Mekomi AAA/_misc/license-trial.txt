רישיון לניסיון בפונטים - הסכם התחייבות לתנאי השימוש בפונטים

1. הגדרות:

טיפוסי האות (typefaces):
צורות העיצוב שפותחו מהן קובצי תוכנה המכילים את הפונטים.

הפונטים (fonts):
קובצי תוכנה שפותחו מטיפוסי האות ומתאימים למחשבי PC, מקינטוש ותואמיהם. כל פונט כולל אותיות, ספרות וכן תווים נוספים.

חברת אאא:
משווקת ומוכרת פונטים.
אאא בית לטיפוגרפיה עברית בע"מ, ח.פ. 515016913
אתר אינטרנט: http://alefalefalef.co.il
כתובת: ת.ד 14251 תל־אביב 6114201

המשתמש:
בעל זכות השימוש. רכישת הפונטים מחברת אאא נעשית בכפוף לכל התנאים בהסכם התחייבות זה.

זכות השימוש:
זכות המשתמש לעשות שימוש בפונטים המוזמנים על ידו בסעיף, בכפוף לכל התנאים וההתחייבויות בהסכם זה. מובהר ומוסכם כי לא ניתנת למשתמש זכות כלשהי בטיפוסי האות עצמם.

זכויות יוצרים:
כל זכויות היוצרים של טיפוסי האות ושל קובצי הפונטים שייכות ושמורות בלעדית לאאא ולמעצבי הפונטים.

תקופת הניסיון:
תקופה של 30 יום שבה רשאי המשתמש להתקין את הקבצים על המחשב שבבעלותו. בסיום התקופה על אחריות המשתמש להסיר את הקבצים.

2. תנאי אחריות
[א] אאא משווקת את הפונטים כמות שהם.
[ב] המשתמש מצהיר בזאת כי ראה את הפונטים וכי הם מתאימים לצרכיו.
[ג] המשתמש מקבל על עצמו את מלוא האחריות לבחירת הפונטים, להשגת התוצאות שהתכוון להשיג תוך שימוש בפונטים, להתקנתם וכן לשימוש בהם ולתוצאות השימוש בהם.
[ד] אאא אינה אחראית לכל נזק שהוא, בהתאם להוראות או שלא בהתאם להן, הנגרם משימוש נכון או מוטעה בפונטים.
[ה] אאא אינה אחראית לאובדן הכנסה ו/או זמן ו/או הפסד רווח עקב השימוש בפונטים לרבות פגם או טעות מכל סוג שהיא בפונטים.
[ו] המשתמש מסכים שלא תהיה לו תביעה או טענה כלשהי כנגד אאא עקב האמור בסעיף ה’.

3. הגבלות והתחייבויות
[א.1] השימוש בפונטים מותר למשתמש בלבד במקום פיזי אחד. 
[א.2] ניתן להתקין את הפונטים על עד שני (2) מחשבים.
[א.3] המשתמש יתקין את הפונטים על המחשבים שלו רק במסגרת תקופת הניסיון של 30 יום ובסופה יסיר את הפונטים ממחשביו.
[א.4] סטודנטים הלומדים במסלול לתואר ראשון במחלקות ל'תקשורת חזותית' רשאים לעשות בפונטים שימוש במתכונת קורסים לימודיים-מונחים שהם חלק מתוכנית הלימודים האקדמית בה הם רשומים. רישיון שימוש אקדמי מוגבל לשימוש אך ורק בזמן הלימודים, והוא מסתיים ביום סיום הלימודים.
[ב] המשתמש מתחייב לא למכור, לא להשכיר, לא להעביר ולא למסור לגוף ו/אול גורם אחר שאינם זכאים לכך (גם ללא תמורה כלשהי) את הפונטים ואת זכות השימוש בהם. הפצה ו/או מכירה ו/או מסירה כאלה מהווים עבירה על החוק. המשתמש אינו רשאי, בשום מקרה, להעביר את הפונטים לחברות חיצוניות המפיקות פלט מן הפונטים, לרבות לשכות שירות, משרדי פרסום, מעצבים אחרים וכל חברה אחרת שאינה חלק מאתר השימוש.
[ג] אם המשתמש יפרסם בדרך או צורה כלשהן את הפונטים, יופיעו בפרסומים אלה שמות הפונטים המקוריים כפי שהם מופיעים באתר ובקטלוג של אאא .
[ד] המשתמש מתחייב לא לבצע שינויים כלשהם בפונטים ובטיפוסי האות לרבות יצירת גרסאות אחרות של הפונטים מאלה אשר עיצב ופיתח צוות אאא.
[ה] המשתמש מצהיר כי ידוע לו שהפונטים מוגנים לפי חוק זכויות היוצרים בארץ ובעולם וכי העתקים של הפונטים או הפרת זכויות היוצרים בהם הינם עילה לתביעה אזרחית ופלילית בארץ (על פי תיקון 5 לפקודת זכויות היוצרים, התשמ”ח - 1985) ובכל העולם.